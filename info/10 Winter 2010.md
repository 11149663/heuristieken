# Programmeertheorie<br><small>a.k.a. Heuristieken</small>

## Studiewijzer, winter 2020

"Deze cursus is de afsluiting van de Minor Programmeren. Na vele maanden ervaring opdoen met programmeren in Python, met object-oriëntatie en met problem solving komt hier alles samen. Gegeven is een "onoplosbaar" probleem, waarvoor met behulp van klassieke AI-technieken toch nog redelijke oplossingen berekend kunnen worden. De problemen, "cases", komen uit allerlei vakgebieden en zijn vaak zeer realistische benaderingen van problemen uit de echte wereld."


## Docenten

Je docenten zijn Jelle van Assema en Wouter Vrielink, Martijn Stegeman (coördinator). De assistenten zijn Julien Fer, Bas Terwijn, Edwin Steffens, Okke van Eck, Quinten van der Post, Marleen de Jonge, Angelo Groot, Reitze Jansen, Nigel van Herwijnen, en Jasper den Duijf.


## Voorkennis

Programmeren 1 en Programmeren 2 moet je helemaal gehaald hebben vóór je deze cursus start. Daarnaast moet je één of meerdere programmeercursussen van de Minor Programmeren of daarbuiten hebben gehaald. Eventuele alternatieven worden per geval beoordeeld door de docent. Neem contact op als je niet aan bovenstaande basiseisen voldoet.


## Verwachtingen

Om de cursus tot een goed einde te brengen, verwachten we dat je:

1. alle onderdelen van de cursus afrondt in samenwerking met twee andere teamleden,
1. een case "oplost" met behulp van één van de in de cursus behandelde heuristische algoritmen,
1. de voortgang en inzichten uitlegt bij twee tussentijdse presentaties,
1. advies inwint bij je assistent tijdens de vier tussentijdse update-sessies,
1. regelmatig vragen stelt aan de assistenten en docenten,
1. actief deelneemt aan onderlinge code reviews bij de eindbeoordeling,
1. een zorgvuldig opgebouwd eindproduct inlevert, en
1. een eindpresentatie geeft in de week van 27 t/m 31 januari en alle andere eindpresentaties bijwoont.


## Eindcijfer

Let op dat je aan bovenstaande verwachtingen moet voldoen om een eindcijfer te kunnen halen. Dit cijfer wordt als volgt samengesteld:

1. (33%) De mate van zinvolle voortgang in het vak, gekeken naar de hoeveelheid zinvol werk die is verricht en het begrip dat merkbaar groter is geworden.

1. (33%) De kwaliteit van de eindpresentatie, waarbij gekeken wordt naar de inhoudelijke uitleg van de probleemstelling, de algoritmen en de gevonden oplossingen.

1. (33%) De kwaliteit van de aangeleverde eindproducten, waarbij gekeken wordt naar de opbouw van de git-repository, de documentatie voor geinteresseerden, de organisatie van de code zelf en de consistente opmaak van de code.


## Kalender

| Onderdeel                        | Week | Deadline                                     |  
| -------------------------------- | ---: | -------------------------------------------- |  
| Repository, documentatie en code |    4 | maandag 27 januari                           |  
| Eindpresentaties                 |    4 | ergens van 27 t/m 31 januari, meerdere dagen |  
| Inleveren presentatie als naslag |    4 | 1 dag na de eindpresentaties                 |  


## Details van de becijfering

Volgt.


## Regels voor samenwerken

Bij dit vak is het de bedoeling om samen te werken aan alle producten die moeten worden opgeleverd. Het is belangrijk dat ieder teamlid een redelijk deel van het werk doet. Ook in dit geval is de frauderegeling van toepassing.

Fraude volgens de UvA: *"Het handelen of nalaten van een student waardoor een juist oordeel over zijn kennis, inzicht en vaardigheden geheel of gedeeltelijk onmogelijk wordt."*

Bij hergebruik van code uit blogposts, van Stack Overflow of dergelijk bronnen moet je een korte bronvermelding opnemen, direct in de code of als het om grotere delen gaat in de `README` van je project. Let op dat de core algoritmen van het vak altijd zelf ontwikkeld moeten worden op basis van de omschrijvingen uit de colleges en de hulp van de docenten en assistenten.

Zie ook de [fraude- en plagiaatwebsite](http://www.uva.nl/plagiaat) van de universiteit.


## Herkansing

Als je het vak niet kunt afmaken in samenwerking met je team, dan zul je het vak bij de eerstvolgende mogelijkheid volledig opnieuw moeten doen (juni 2020). Je mag dan niet aan dezelfde case werken. Het is ook bij herkansing niet mogelijk om dit vak individueel te volgen.


## Dankbetuiging

Allergrootste dank gaat naar Daan van den Berg, die de cursus en veel van de cases tot wasdom heeft gebracht bij zijn versies van de cursus bij de Universiteit van Amsterdam. Daarnaast hebben vele assistenten, beoordelaars en studenten bijgedragen aan het bijschaven van de verschillende cases.

Heb je een toevoeging aan de cursus? Maak een issue aan op onze [GitHub-repository](https://github.com/minprog/heuristieken), of stuur een pull request.
